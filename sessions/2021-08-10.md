# 2021-08-10

## En scene hos Militech

I et overvåkningsrom hos Militech ser vi et 20-talls analytikere foran
skjermer. Analytikerne skanner datastrømmen som flyter inn. Deres
oppdrag er å overvåke samfunnet.

Foran analytikerne, på veggen, er det et gigantisk kart over Night
City. På kartet blinker det flere små lys -- dette er avvik, og må
undersøkes videre. Avvikene kan være skuddvekslinger, ulovlig tømming
av søppel, ran, og så videre.

På kartet vises det ingen avvik over _Executive_-sonen. Men,
plutselig, så dukker det opp et ensomt lys. Alle analytikerne stopper
arbeidene sine, og titter opp mot den store skjermen. De aktiverer en
videostrøm over området, og vi ser etterhvert huset til Aron.

## Et tilbakeblikk

Tilbake i _The MacGyver_ ser vi Trax og Lestatra bindes opp i
_synthtape_-kokonger. Men denne gangen ser vi fra perspektivet til
FaultLine.

FaultLine bestemmer seg for å forlate klubben, og drar til _The
Underground Speaker's Corner: the Corner of Truth_ for å konversere og
tale.

FaultLine drar hjem, og legger seg for å sove. Han sover lenge, nesten
24 timer, og våkner med en hodepine. Datapadden på bordet viser et
oppdrag fra Jedd. Men det var for 15 timer siden. Umiddelbart skaffer
FaultLine en drosje og drar til herskapshuset til Aron.

Et stykke unna huset og inngjerdingen rundt ser FaultLine en
motorsykkel som står parkert. Han bestemmer seg for å starte den -
nøklene står i tenninga - og suser nedover veien. Han ser raskt lysene
fra huset.

Samtidig ser han en gruppe soldater bærende på Legatus-symboler. Han
bestemmer seg for å kjøre _inn i dem_, men mislykkes og blir kastet av
sykkelen isteden.

## Kampen om herskapshuset

Det oppstår en vill kamp mellom Aleki, Lestatra og FaultLine på den
ene siden mot soldatene på den andre siden. Aleki og FaultLine blir
såret, men de klarer på hengende håret å gjøre ende på tre soldater.

Trax er opptatt med en av datamaskinene i overvåkningsrommet. Det
viser seg at de blir angrepet av en Netrunner.

En brann bryter ut i huset, og tvinger dem til å flykte. Arun løper
ut, og Lestatra tar med seg Trax. Med bilen til Lestatra unngår de
resten av soldatene.


